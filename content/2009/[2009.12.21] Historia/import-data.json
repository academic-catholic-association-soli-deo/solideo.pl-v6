{"content":"\nczyli...burzliwe pocz\u0105tki\n\nJe\u015bli chcesz obejrze\u0107 przezentacj\u0119, kt\u00f3r\u0105 przygotowa\u0142 na Spotkanie Mi\u0119dzypokoleniowe ASK Soli Deo w 2006 roku Piotr Gryza - jeden ze wsp\u00f3\u0142za\u0142o\u017cycieli Soli Deo, a dzi\u015b Przewodnicz\u0105cy Rady Narodowego Funduszu Zdrowia (NFZ), kliknij tu: prezentacja\n\nPo 1984 r., kiedy wraz ze zmian\u0105 ustawy o szkolnictwie wy\u017cszym zosta\u0142y zlikwidowane drobne swobody akademickie, w tym mo\u017cliwo\u015b\u0107 tworzenia samorz\u0105d\u00f3w studenckich bez kontroli ze strony ministerstwa, w\u0142adze pilnie strzeg\u0142y, by na uczelniach nie mog\u0142y dzia\u0142a\u0107 w spos\u00f3b legalny organizacje nie podporz\u0105dkowane PZPR. Dlatego dzia\u0142ania wszelkich organizacji niezale\u017cnych mia\u0142y charakter nieformalny. Liberalizacj\u0119 nastawienia w\u0142adz przyni\u00f3s\u0142 dopiero 1987 r., owocuj\u0105cy odradzaniem si\u0119 Niezale\u017cnego Zrzeszenia Student\u00f3w. R\u00f3wnie\u017c wtedy, czyli w latach 1987-88, powsta\u0142a idea powo\u0142ania w Polsce katolickich organizacji m\u0142odzie\u017cowych. W Warszawie w tym czasie panowa\u0142a pr\u00f3\u017cnia spo\u0142eczna. Nie funkcjonowa\u0142y \u017cadne legalne organizacje studenckie, opr\u00f3cz prokomunistycznego ZSP. Na uczelniach dzia\u0142a\u0142y wprawdzie struktury jak NZS, Solidarno\u015b\u0107, ale ich zasi\u0119g ogranicza\u0142 si\u0119 do grupek bohaterskich zapale\u0144c\u00f3w. \n\nPowstaj\u0105ce Akademickie Stowarzyszenie Katolickie \"Soli Deo\" nie mia\u0142o wi\u0119c za zadanie stanowi\u0107 opozycji w stosunku do odnawiaj\u0105cego si\u0119 NZS. Powo\u0142anie katolickiego stowarzyszenia obok innych organizacji, by\u0142o naturalnym uzupe\u0142nieniem przestrzeni spo\u0142ecznej na uczelniach. G\u0142\u00f3wn\u0105 ide\u0105 le\u017c\u0105c\u0105 u podstaw powo\u0142ania ASK \"Soli Deo\" nie by\u0142a dzia\u0142alno\u015b\u0107 polityczna, lecz prezentowanie koncepcji \u017cycia i dzia\u0142ania zgodnej z zasadami wiary i moralno\u015bci wyp\u0142ywaj\u0105cej z nauczania Ko\u015bcio\u0142a katolickiego. \n\n\"Soli Deo\" rodzi\u0142o si\u0119 jednak w b\u00f3lach - idea stworzenia takiej organizacji nie spotka\u0142a si\u0119 z pozytywnym odzewem zgromadzonej na rozmowach strony Ko\u015bcio\u0142a. Wyczuwa\u0142o si\u0119 pocz\u0105tkowo atmosfer\u0119 nieufno\u015bci wobec projektu. Wiele dyskusji wywo\u0142a\u0142a r\u00f3wnie\u017c kwestia formy organizacyjnej, ideowej jak i dotycz\u0105cej sk\u0142adu w\u0142adz powstaj\u0105cego Stowarzyszenia. W ko\u0144cu jednak dosz\u0142o do porozumienia i dnia 28 grudnia 1988 roku Wydzia\u0142 Spo\u0142eczno-Administracyjny Urz\u0119du m. St. Warszawy zarejestrowa\u0142 Stowarzyszenie Katolickiej M\u0142odzie\u017cy Akademickiej Warszawa. Na pierwszym Walnym Zgromadzeniu SKMA okaza\u0142o si\u0119, \u017ce Stowarzyszenie podzielone jest na dwa obozy skupione wok\u00f3\u0142 ko\u015bcio\u0142a \u015bw. Anny oraz Grupy Inicjacyjnej (studenci trzech warszawskich uczelni: PW, UW i SGGW, od nich wyszed\u0142 pomys\u0142 stworzenia katolickiej organizacji ideowo-wychowawczej). Po trzech miesi\u0105cach podzia\u0142 akademickiego \u015brodowiska katolickiego Warszawy sta\u0142 si\u0119 faktem - 28 II 1989 r. odby\u0142o si\u0119 spotkanie na Politechnice Warszawskiej, gdzie podj\u0119to decyzj\u0119 o z\u0142o\u017ceniu wniosku o rejestracj\u0119 nowego stowarzyszenia o nazwie Akademickie Stowarzyszenie Katolickie \"Soli Deo\". \"Soli Deo per Maria\" (\"Samemu Bogu przez Maryj\u0119\") by\u0142o to zawo\u0142anie ks. Kardyna\u0142a Wyszy\u0144skiego, kt\u00f3rego Stowarzyszenie obra\u0142o sobie za patrona. \n\nDo rejestracji dosz\u0142o 3 VII 1989 roku w Sadzie Rejonowym w Warszawie. Pierwsze Walne Zgromadzenie mia\u0142o miejsce w pa\u017adzierniku tego samego roku - zosta\u0142y na nim wybrane formalne w\u0142adze Stowarzyszenia. Do zarz\u0105du G\u0142\u00f3wnego zostali wybrani: Piotr Podg\u00f3rski - prezes (PW), Robert Wyszy\u0144ski - wiceprezes (UW), Krzysztof Pe\u0142ka - wiceprezes (SGGW), Piotr Janowski - skarbnik (PW), , Marek Kubasik - sekretarz (SGPiS), Dariusz Figura - cz\u0142onek Zarz\u0105du (PW), Rados\u0142aw Denis - cz\u0142onek Zarz\u0105du (AM). R\u00f3wnie\u017c w pa\u017adzierniku zosta\u0142 wydany pierwszy numer \"Biuletynu Informacyjnego\" ASK \"Soli Deo\". 15 stycznia 1990 r. Jego Eminencja ks. Prymas kardyna\u0142 J\u00f3zef Glemp wyznaczy\u0142 na kapelana g\u0142\u00f3wnego ,ASK \"Soli Deo\", ks. J\u00f3zefa Maja.\n\nPo 1990 roku pojawi\u0142o si\u0119 wiele inicjatyw w dzia\u0142alno\u015bci stowarzyszeniowej - \"Soli Deo\" zacz\u0119\u0142o by\u0107 znane i widziane na warszawskich uczelniach dzi\u0119ki organizowanym przez siebie wyk\u0142adom, kursom, rekolekcjom i dzia\u0142alno\u015bci spo\u0142ecznej. W dniu 9 stycznia 1994 odby\u0142o si\u0119 IV Walne Zgromadzenie Stowarzyszenia, na kt\u00f3rym przyj\u0119to oficjalny znak Stowarzyszenia ASK \"Soli Deo\" w postaci z\u0142otego krzy\u017ca misyjnego na bia\u0142ej tarczy, z czerwonym napisem u g\u00f3ry ASK \"Soli Deo\". \n\"Soli Deo\" w Szkole G\u0142\u00f3wnej Handlowej (dawnej SGPiS)\nPod koniec roku 1990 pojawi\u0142y si\u0119 plakaty i og\u0142oszenia na Uczelni, \u017ce w SGH powstaje \"Soli Deo\". Stowarzyszenie by\u0142o przedstawiane jako organizacja katolicka zajmuj\u0105ca si\u0119 zagospodarowaniem czasu m\u0142odzie\u017cy akademickiej. Jego pocz\u0105tkowa dzia\u0142alno\u015b\u0107 sprowadza\u0142a si\u0119 do organizowania spotka\u0144 tematycznych, kt\u00f3re odbywa\u0142y si\u0119 ju\u017c w mi\u0142ej atmosferze pokoju \"Soli Deo\". Dotyczy\u0142y one spraw wiary, problem\u00f3w \u015bwiatopogl\u0105dowych... W grudniu 1990 roku odby\u0142a si\u0119 w SGPiS pierwsza Wigilia zorganizowana przez ASK \"Soli Deo\", kt\u00f3re od tej pory sta\u0142y si\u0119 coroczn\u0105 tradycj\u0105. Ciekawostk\u0105 obrazuj\u0105c\u0105 \u00f3wczesn\u0105 atmosfer\u0119 na uczelni by\u0142a pe\u0142na konsternacji reakcja pa\u0144 na portierni, kt\u00f3re widz\u0105c przechodz\u0105cego ks. Maja zdziwi\u0142y si\u0119 \"Ksi\u0105dz na SGPiS\"? Obecnie \"Soli Deo\" obok innych organizacji studenckich jest codziennie obecne w \u017cyciu Szko\u0142y. Stara si\u0119 zapewni\u0107 studentom mo\u017cliwo\u015b\u0107 rozwoju intelektualnego i duchowego przez organizowane rekolekcje, spotkania formacyjne, wyk\u0142ady i akcje. Jest najwi\u0119kszym ko\u0142em Stowarzyszenia. \nPocz\u0105tki dzia\u0142alno\u015bci ko\u0142a na PW\n\nW maju 1988 r. za zgod\u0105 JM Rektora PW oraz w\u0142a\u015bciwych w\u0142adz ko\u015bcielnych powo\u0142any zostaje do \u017cycia studencki zesp\u00f3\u0142 problemowy. Pod wnioskiem o jego utworzenie podpisuje si\u0119 10 student\u00f3w PW. \nOtwarcie si\u0119 w 1988 r. mo\u017cliwo\u015bci aktywnego dzia\u0142ania katolik\u00f3w na wy\u017cszych uczelniach powoduje, \u017ce \u015brodowisko student\u00f3w PW bierze udzia\u0142 w tworzeniu organizacji o nazwie Stowarzyszenie Katolickiej M\u0142odzie\u017cy Akademickiej. Wydzia\u0142 Spo\u0142eczno-Administracyjny Urz\u0119du M. St. Warszawy rejestruje je 28 XII 1988 roku. \nStudenci PW dzia\u0142aj\u0105cy w SKMA dostrzegaj\u0105, \u017ce dominuj\u0105cy g\u0142os w organizacji ma \u015brodowisko zwi\u0105zane z Duszpasterstwem Akademickim przy ko\u015bciele \u015bw. Anny w Warszawie. D\u0105\u017c\u0105c do wi\u0119kszej niezale\u017cno\u015bci organizuj\u0105 w dniu 28 II 1989 r. spotkanie na PW, na kt\u00f3rym formu\u0142uj\u0105 w\u0142asne d\u0105\u017cenia. Pod zredagowanym na spotkaniu listem otwartym podpisuje si\u0119 106 os\u00f3b. Reprezentantem wspomnianej grupy staje si\u0119 tzw. Komisja Wsp\u00f3lna. \n2 III 1989 r. odbywa si\u0119 na PW zebranie, na kt\u00f3rym zostaje powo\u0142ana do \u017cycia nowa organizacja o nazwie Akademickie Stowarzyszenie Katolickie \"Soli Deo\". Na list\u0119 jego za\u0142o\u017cycieli wpisuj\u0105 si\u0119 m.in. Piotr Gryza, Piotr Podg\u00f3rski, Pawe\u0142 \u0141atacz, Robert Mazurkiewicz, Wojciech Matyjasiak, Dariusz Figura, Piotr Jankowski, Marek R\u00f3\u017cycki. \n3 VII 1989 r. S\u0105d Rejonowy w Warszawie wpisuje ASK \"Soli Deo\" do rejestru stowarzysze\u0144.\n","source":"jos","title":"Historia","publish_down":"0000-00-00 00:00:00","created":"2009-12-21 17:42:56","id":"51","original_introtext":"<p>czyli...burzliwe pocz\u0105tki<br \/><br \/>Je\u015bli chcesz obejrze\u0107 przezentacj\u0119, kt\u00f3r\u0105 przygotowa\u0142 na Spotkanie Mi\u0119dzypokoleniowe ASK Soli Deo w 2006 roku Piotr Gryza - jeden ze wsp\u00f3\u0142za\u0142o\u017cycieli Soli Deo, a dzi\u015b Przewodnicz\u0105cy Rady Narodowego Funduszu Zdrowia (NFZ), kliknij tu: prezentacja<br \/><br \/>Po 1984 r., kiedy wraz ze zmian\u0105 ustawy o szkolnictwie wy\u017cszym zosta\u0142y zlikwidowane drobne swobody akademickie, w tym mo\u017cliwo\u015b\u0107 tworzenia samorz\u0105d\u00f3w studenckich bez kontroli ze strony ministerstwa, w\u0142adze pilnie strzeg\u0142y, by na uczelniach nie mog\u0142y dzia\u0142a\u0107 w spos\u00f3b legalny organizacje nie podporz\u0105dkowane PZPR. Dlatego dzia\u0142ania wszelkich organizacji niezale\u017cnych mia\u0142y charakter nieformalny. Liberalizacj\u0119 nastawienia w\u0142adz przyni\u00f3s\u0142 dopiero 1987 r., owocuj\u0105cy odradzaniem si\u0119 Niezale\u017cnego Zrzeszenia Student\u00f3w. R\u00f3wnie\u017c wtedy, czyli w latach 1987-88, powsta\u0142a idea powo\u0142ania w Polsce katolickich organizacji m\u0142odzie\u017cowych. W Warszawie w tym czasie panowa\u0142a pr\u00f3\u017cnia spo\u0142eczna. Nie funkcjonowa\u0142y \u017cadne legalne organizacje studenckie, opr\u00f3cz prokomunistycznego ZSP. Na uczelniach dzia\u0142a\u0142y wprawdzie struktury jak NZS, Solidarno\u015b\u0107, ale ich zasi\u0119g ogranicza\u0142 si\u0119 do grupek bohaterskich zapale\u0144c\u00f3w. <br \/><br \/>Powstaj\u0105ce Akademickie Stowarzyszenie Katolickie \"Soli Deo\" nie mia\u0142o wi\u0119c za zadanie stanowi\u0107 opozycji w stosunku do odnawiaj\u0105cego si\u0119 NZS. Powo\u0142anie katolickiego stowarzyszenia obok innych organizacji, by\u0142o naturalnym uzupe\u0142nieniem przestrzeni spo\u0142ecznej na uczelniach. G\u0142\u00f3wn\u0105 ide\u0105 le\u017c\u0105c\u0105 u podstaw powo\u0142ania ASK \"Soli Deo\" nie by\u0142a dzia\u0142alno\u015b\u0107 polityczna, lecz prezentowanie koncepcji \u017cycia i dzia\u0142ania zgodnej z zasadami wiary i moralno\u015bci wyp\u0142ywaj\u0105cej z nauczania Ko\u015bcio\u0142a katolickiego. <br \/><br \/>\"Soli Deo\" rodzi\u0142o si\u0119 jednak w b\u00f3lach - idea stworzenia takiej organizacji nie spotka\u0142a si\u0119 z pozytywnym odzewem zgromadzonej na rozmowach strony Ko\u015bcio\u0142a. Wyczuwa\u0142o si\u0119 pocz\u0105tkowo atmosfer\u0119 nieufno\u015bci wobec projektu. Wiele dyskusji wywo\u0142a\u0142a r\u00f3wnie\u017c kwestia formy organizacyjnej, ideowej jak i dotycz\u0105cej sk\u0142adu w\u0142adz powstaj\u0105cego Stowarzyszenia. W ko\u0144cu jednak dosz\u0142o do porozumienia i dnia 28 grudnia 1988 roku Wydzia\u0142 Spo\u0142eczno-Administracyjny Urz\u0119du m. St. Warszawy zarejestrowa\u0142 Stowarzyszenie Katolickiej M\u0142odzie\u017cy Akademickiej Warszawa. Na pierwszym Walnym Zgromadzeniu SKMA okaza\u0142o si\u0119, \u017ce Stowarzyszenie podzielone jest na dwa obozy skupione wok\u00f3\u0142 ko\u015bcio\u0142a \u015bw. Anny oraz Grupy Inicjacyjnej (studenci trzech warszawskich uczelni: PW, UW i SGGW, od nich wyszed\u0142 pomys\u0142 stworzenia katolickiej organizacji ideowo-wychowawczej). Po trzech miesi\u0105cach podzia\u0142 akademickiego \u015brodowiska katolickiego Warszawy sta\u0142 si\u0119 faktem - 28 II 1989 r. odby\u0142o si\u0119 spotkanie na Politechnice Warszawskiej, gdzie podj\u0119to decyzj\u0119 o z\u0142o\u017ceniu wniosku o rejestracj\u0119 nowego stowarzyszenia o nazwie Akademickie Stowarzyszenie Katolickie \"Soli Deo\". \"Soli Deo per Maria\" (\"Samemu Bogu przez Maryj\u0119\") by\u0142o to zawo\u0142anie ks. Kardyna\u0142a Wyszy\u0144skiego, kt\u00f3rego Stowarzyszenie obra\u0142o sobie za patrona. <br \/><br \/>Do rejestracji dosz\u0142o 3 VII 1989 roku w Sadzie Rejonowym w Warszawie. Pierwsze Walne Zgromadzenie mia\u0142o miejsce w pa\u017adzierniku tego samego roku - zosta\u0142y na nim wybrane formalne w\u0142adze Stowarzyszenia. Do zarz\u0105du G\u0142\u00f3wnego zostali wybrani: Piotr Podg\u00f3rski - prezes (PW), Robert Wyszy\u0144ski - wiceprezes (UW), Krzysztof Pe\u0142ka - wiceprezes (SGGW), Piotr Janowski - skarbnik (PW), , Marek Kubasik - sekretarz (SGPiS), Dariusz Figura - cz\u0142onek Zarz\u0105du (PW), Rados\u0142aw Denis - cz\u0142onek Zarz\u0105du (AM). R\u00f3wnie\u017c w pa\u017adzierniku zosta\u0142 wydany pierwszy numer \"Biuletynu Informacyjnego\" ASK \"Soli Deo\". 15 stycznia 1990 r. Jego Eminencja ks. Prymas kardyna\u0142 J\u00f3zef Glemp wyznaczy\u0142 na kapelana g\u0142\u00f3wnego ,ASK \"Soli Deo\", ks. J\u00f3zefa Maja.<br \/><br \/>Po 1990 roku pojawi\u0142o si\u0119 wiele inicjatyw w dzia\u0142alno\u015bci stowarzyszeniowej - \"Soli Deo\" zacz\u0119\u0142o by\u0107 znane i widziane na warszawskich uczelniach dzi\u0119ki organizowanym przez siebie wyk\u0142adom, kursom, rekolekcjom i dzia\u0142alno\u015bci spo\u0142ecznej. W dniu 9 stycznia 1994 odby\u0142o si\u0119 IV Walne Zgromadzenie Stowarzyszenia, na kt\u00f3rym przyj\u0119to oficjalny znak Stowarzyszenia ASK \"Soli Deo\" w postaci z\u0142otego krzy\u017ca misyjnego na bia\u0142ej tarczy, z czerwonym napisem u g\u00f3ry ASK \"Soli Deo\". <br \/>\"Soli Deo\" w Szkole G\u0142\u00f3wnej Handlowej (dawnej SGPiS)<br \/>Pod koniec roku 1990 pojawi\u0142y si\u0119 plakaty i og\u0142oszenia na Uczelni, \u017ce w SGH powstaje \"Soli Deo\". Stowarzyszenie by\u0142o przedstawiane jako organizacja katolicka zajmuj\u0105ca si\u0119 zagospodarowaniem czasu m\u0142odzie\u017cy akademickiej. Jego pocz\u0105tkowa dzia\u0142alno\u015b\u0107 sprowadza\u0142a si\u0119 do organizowania spotka\u0144 tematycznych, kt\u00f3re odbywa\u0142y si\u0119 ju\u017c w mi\u0142ej atmosferze pokoju \"Soli Deo\". Dotyczy\u0142y one spraw wiary, problem\u00f3w \u015bwiatopogl\u0105dowych... W grudniu 1990 roku odby\u0142a si\u0119 w SGPiS pierwsza Wigilia zorganizowana przez ASK \"Soli Deo\", kt\u00f3re od tej pory sta\u0142y si\u0119 coroczn\u0105 tradycj\u0105. Ciekawostk\u0105 obrazuj\u0105c\u0105 \u00f3wczesn\u0105 atmosfer\u0119 na uczelni by\u0142a pe\u0142na konsternacji reakcja pa\u0144 na portierni, kt\u00f3re widz\u0105c przechodz\u0105cego ks. Maja zdziwi\u0142y si\u0119 \"Ksi\u0105dz na SGPiS\"? Obecnie \"Soli Deo\" obok innych organizacji studenckich jest codziennie obecne w \u017cyciu Szko\u0142y. Stara si\u0119 zapewni\u0107 studentom mo\u017cliwo\u015b\u0107 rozwoju intelektualnego i duchowego przez organizowane rekolekcje, spotkania formacyjne, wyk\u0142ady i akcje. Jest najwi\u0119kszym ko\u0142em Stowarzyszenia. <br \/>Pocz\u0105tki dzia\u0142alno\u015bci ko\u0142a na PW<br \/><br \/>W maju 1988 r. za zgod\u0105 JM Rektora PW oraz w\u0142a\u015bciwych w\u0142adz ko\u015bcielnych powo\u0142any zostaje do \u017cycia studencki zesp\u00f3\u0142 problemowy. Pod wnioskiem o jego utworzenie podpisuje si\u0119 10 student\u00f3w PW. <br \/>Otwarcie si\u0119 w 1988 r. mo\u017cliwo\u015bci aktywnego dzia\u0142ania katolik\u00f3w na wy\u017cszych uczelniach powoduje, \u017ce \u015brodowisko student\u00f3w PW bierze udzia\u0142 w tworzeniu organizacji o nazwie Stowarzyszenie Katolickiej M\u0142odzie\u017cy Akademickiej. Wydzia\u0142 Spo\u0142eczno-Administracyjny Urz\u0119du M. St. Warszawy rejestruje je 28 XII 1988 roku. <br \/>Studenci PW dzia\u0142aj\u0105cy w SKMA dostrzegaj\u0105, \u017ce dominuj\u0105cy g\u0142os w organizacji ma \u015brodowisko zwi\u0105zane z Duszpasterstwem Akademickim przy ko\u015bciele \u015bw. Anny w Warszawie. D\u0105\u017c\u0105c do wi\u0119kszej niezale\u017cno\u015bci organizuj\u0105 w dniu 28 II 1989 r. spotkanie na PW, na kt\u00f3rym formu\u0142uj\u0105 w\u0142asne d\u0105\u017cenia. Pod zredagowanym na spotkaniu listem otwartym podpisuje si\u0119 106 os\u00f3b. Reprezentantem wspomnianej grupy staje si\u0119 tzw. Komisja Wsp\u00f3lna. <br \/>2 III 1989 r. odbywa si\u0119 na PW zebranie, na kt\u00f3rym zostaje powo\u0142ana do \u017cycia nowa organizacja o nazwie Akademickie Stowarzyszenie Katolickie \"Soli Deo\". Na list\u0119 jego za\u0142o\u017cycieli wpisuj\u0105 si\u0119 m.in. Piotr Gryza, Piotr Podg\u00f3rski, Pawe\u0142 \u0141atacz, Robert Mazurkiewicz, Wojciech Matyjasiak, Dariusz Figura, Piotr Jankowski, Marek R\u00f3\u017cycki. <br \/>3 VII 1989 r. S\u0105d Rejonowy w Warszawie wpisuje ASK \"Soli Deo\" do rejestru stowarzysze\u0144.<br \/><br mce_bogus=\"1\"><\/p>","original_fulltext":""}